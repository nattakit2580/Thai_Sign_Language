ปัจจุบันมีคนจำนวนมากที่ต้องใช้ภาษามือในการสื่อสารกับคนที่มีความบกพร่องทางการได้ยิน โดยภาษามือที่แสดงออกมานั้นจะเป็นการสื่อภาษาเฉพาะตัวที่ผู้บกพร่องทางการได้ยินจะเข้าใจว่าต้องการสื่อถึงอะไรปัญหาส่วนใหญ่ที่พบเจอและเห็นได้บ่อยครั้งคือ การสื่อสารภาษามือยากสำหรับบุคคลทั่วไปทำให้ไม่สามารถสื่อสารให้มีความเข้าใจที่ตรงกัน และคาดเดาได้ยากถึงสิ่งที่ต้องการจะสื่อสาร ซึ่งปัญหาเหล่านี้ส่งผลกระทบต่อทั้งสองฝ่าย ถือว่าเป็นสิ่งสำคัญสำหรับการสื่อสารกับผู้ที่มีความบกพร่องทางการได้ยินเป็นอย่างมาก สังเกตได้ว่าสื่อหรือรายการต่างๆ พยายามให้ความสำคัญกับภาษามือมากขึ้นด้วยการบอกภาษามือในมุมเล็กๆ ในจอรายการต่างๆ ในแต่ละประเทศ ซึ่งถือว่าเป็นเรื่องที่ดีอย่างมาก 
เพื่อการแก้ปัญหาดังกล่าวข้างต้น ทีมงานจึงพัฒนาระบบตรวจจับท่าทางภาษามือไทยหรือระบบ Thai Sign Language Detection โดยนำวิธีการเรียนรู้ของเครื่อง (Machine Learning) และการตรวจจับวัตถุ (Object Detection) มาใช้ในการจดจำและตรวจจับท่าทางภาษามือ เพื่อระบุท่าภาษามือของผู้ใช้ผ่านกล้องโดยสามารถใช้งานผ่านเว็บไซต์ ถ้าผู้ใช้งานทำท่าภาษามือได้ถูกต้องระบบจะตรวจจับท่าทางแล้วแสดงความหมายของคำนั้น 
ระบบที่พัฒนาขึ้นมานี้สามารถช่วยผู้ที่มีความบกพร่องทางการได้ยิน โดยไม่จำเป็นต้องมีล่ามมาช่วยแปล ระบบดังกล่าวจะทำให้เกิดความสะดวก รวดเร็วในการสื่อสารและตอบโจทย์ความต้องการของผู้ใช้งาน โดยเฉพาะในสถานการณ์ฉุกเฉิน
